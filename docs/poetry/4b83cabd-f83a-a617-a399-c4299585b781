 全唐詩·卷165

美人在時花滿堂，美人去後空餘〈一作餘空〉牀。
牀中繡被卷不寢，至今三載猶聞香。
香亦竟不滅，人亦竟不來。
相思黃葉落，白露點青苔〈此篇一作寄遠〉。


日色欲盡花含煙，月明如素愁不眠。
趙瑟初停鳳凰柱，蜀琴欲奏鴛鴦弦。
此曲有意無人傳，願隨春風寄燕然，憶君迢迢隔青天。
昔日橫波目，今成流淚泉。
不信妾腸斷，歸來看取明鏡前。


下一、二作品收錄於：《唐詩三百首》
一
長相思，在長安，絡緯秋啼金井闌，微霜淒淒簟色寒。
孤燈不明思欲絕，卷帷望月空長歎，美人如花隔雲端。
上有青冥之長天，下有淥水之波瀾。
天長路遠魂飛苦，夢魂不到關山難。
長相思，摧心肝。


二
日色欲盡花含煙，月明如素愁不眠。
趙瑟初停鳳凰柱，蜀琴欲奏鴛鴦弦。
此曲有意無人傳，願隨春風寄燕然，憶君迢迢隔青天。
昔日橫波目，今成流淚泉。
不信妾腸斷，歸來看取明鏡前。
